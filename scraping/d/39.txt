

              विकास के किसी भी चरण में संक्रमण हो सकता है और यह मुख्य रूप से युवा पत्तियों पर दिखाई देता है। शुरुआती लक्षण विकृत, मुड़ी या घुमावदार पत्तियों का दिखाई देना हो सकता है, जो इसके बावजूद हरी रहती हैं। करीब से देखने पर पत्तियों की दोनों एपिडर्मिस के बीच लंबी और घुमावदार सफ़ेद या स्लेटी रंग की सुरंगें दिखाई देती हैं। इन सुरंगों के भीतर लार्वा के मल से मेल खाती हुई एक पतली, गाढ़े रंग की धारी या बिंदीदार रेखा दिखाई देती है, जो पत्तियों के नीचे की ओर अधिक स्पष्ट रूप से दिखाई देती है। लार्वा अक्सर इन सुरंगों के अंत में पाए जाते हैं और एक पत्ति पर कई लार्वा उपस्थित हो सकते हैं। पत्तियों को नुकसान अवसरवादी कवकों या जीवाणुओं द्वारा संक्रमण का एक स्रोत हो सकता है। अत्यधिक प्रभाव प्रकाश संश्लेषक दर को कम कर सकता है, जिसके परिणामस्वरूप अवरुद्ध वृद्धि, और फल के आकार और गुणवत्ता में कमी आ सकती है। गंभीर मामलों में, साइट्रस लीफ़माइनर संक्रमण के कारण पेड़ की सारी पत्तियाँ झड़ सकती हैं और इससे युवा पेड़ों की अंत में मृत्यु हो सकती है।

            



              लक्षण साइट्रस लीफ़माइनर, फ़ाइलोस्निस्टिस सिट्रेला, के लार्वा के भोजन की गतिविधि के कारण होते हैं। वयस्क अत्यधिक झालरदार पंखों और आगे के पंख के शीर्ष पर एक गाढ़े रंग के धब्बे के साथ आकार में छोटे, भूरे या स्लेटी रंग के पतंगे होते हैं। वे भोर और सांझ के समय, यानी सुबह-सवेरे और रात के ठंडे तापमान में मुख्य रूप से सक्रिय रहते हैं। वसंत में, मादाएं अपने अंडे पत्तियों के निचले हिस्से में देती हैं। अंडों में से निलकने वाले लार्वा पारदर्शी हरे या पीले होते हैं और मुख्य रूप से पत्तियों से अपना भोजन प्राप्त करते हैं, हालांकि ये फलों पर भी आक्रमण कर सकते हैं। वे पत्तियों की दो एपिडर्मिस के बीच सुरंगें खोद देते हैं,  जिसके परिणामस्वरूप विशिष्ट चांदी जैसी लंबी और घुमावदार सुरंगें नज़र आती हैं। लार्वा अवस्था के अंत में, लीफ़माइनर सुरंग में से निकलते हैं और पत्ती को अपने चारों ओर लपेट कर कोषस्थ चरण में प्रवेश करते हैं। यह साइट्रस का एक प्रमुख कीट है, जो लगभग सभी प्रमुख साइट्रस उत्पादक क्षेत्रों में पाया जाता है। इसके अलावा, यह बैक्टीरियल कैंकर जैसे अन्य रोगों के प्रति संवेदनशीलता को भी बढ़ा देता है।

            



              शिकारियों में न्यूरोप्टोरा जीनस के हरे लेसविंग शामिल हैं। ऐसे कई परजीवी हड्डे भी हैं जो साइट्रस लीफ़माइनर के लार्वा पर आक्रमण करते हैं और उन्हें खाते हैं, जैसे टेट्रास्टिकस की प्रजातियाँ। साइट्रस लीफ़माइनर की उपस्थिति को नियंत्रित करने के लिए स्पिनोसाड, मछली के तेल और राल का साबुन और पोंगामिया तेल युक्त जैविक कीटनाशकों को साइट्रस लीफ़माइनर द्वारा प्रभावित पत्तियों पर स्प्रे के रूप में इस्तेमाल किया जा सकता है। नीम का तेल लगाने से इस पतंगे को पत्तियों पर अपने अंडे देने से रोका जा सकता है।



            



              हमेशा जैविक उपचार के साथ निवारक उपायों के एकीकृत दृष्टिकोण पर विचार करें। कीटनाशक साइट्रस लीफ़माइनर के संक्रमण के विरुद्ध पूरी तरह से प्रभावी नहीं हैं, क्योंकि लार्वा पत्ती की बाहरी परत द्वारा संरक्षित रहता है। यदि कीटनाशकों की ज़रूरत हो, तो दैहिक और संपर्क उत्पादों को तब लगाना चाहिए जब वयस्क सक्रिय हों। स्प्रे के रूप में कई उत्पाद उपलब्ध हैं, जिनके मिश्रणों में इमिडाक्लोरिड, अबेमेक्टिन, टेबुफ़ेनोज़ाइड, एसिटामिप्रिड, थियामथॉक्सैम, डिफ़्लुबनेज़ुरोन या स्पिनेटोरम शामिल हैं। इस कीट के विरुद्ध सिंथेटिक पाइराथ्रोइड परिवार के कीटनाशक का भी उपयोग किया जा चुका है।

            



              ऐसी किस्मों का चयन करें जो आंशिक रूप से साइट्रस लीफ़माइनर के प्रतिरोधी हों। रोग के लक्षणों के लिए नियमित रूप से बगीचे की निगरानी करें, मुख्य रूप से पत्तियों के नीचे। कीटों को आकर्षित करने और उनकी आबादी की निगरानी करने के लिए फ़ेरोमोन जालों का उपयोग करें। बीली गोट वीड (एगरेटम कोंइज़ोयॉइड) को पेड़ों के बीच की ज़मीन को ढाकने के लिए उपयोग करें। कीटों के छुपने के स्थान कम करने के लिए सर्दियों में गिरी हुई पत्तियों को इकट्ठा करके नष्ट करें। लाभकारी कीड़े को नुकसान पहुंचा सकने वाले कीटनाशकों के अत्यधिक उपयोग से बचें। संक्रमण की अत्यंतता के दौरान, नए विकास को रोकने के लिए पेड़ों की छंटाई करें। पौधों की महीन जड़ों की छंटाई करें।.

            





  साइट्रस के पत्तों का कीट (साइट्रस लीफ़ माइनर) 

   Phyllocnistis citrella 





कीट





संक्षेप में





                शुरुआती लक्षण विकृत, मुड़ी या घुमावदार पत्तियाँ हैं, जो हरे रंग की बनी रहती हैं। पत्तियों के दोनों अधिचर्म (एपिडर्मिस) के बीच लंबी घुमावदार सफ़ेद या स्लेटी सुरंगें पाई जाती हैं। सुरंगों के भीतर एक पतली गाढ़े रंग की धारी या बिंदीदार रेखा दिखाई देती है, जो नीचे की तरफ़ अधिक स्पष्ट नज़र आती है।.

              





होस्ट







साइट्रस















